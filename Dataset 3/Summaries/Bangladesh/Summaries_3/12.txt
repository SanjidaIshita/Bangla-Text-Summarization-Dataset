গণপরিবহণ ও দূরপাল্লার বাস চলাচল বন্ধের কারণে কক্সবাজারে আটকেপড়া পর্যটকদের বিশেষ ব্যবস্থায় চট্টগ্রাম পৌঁছে দিচ্ছে কক্সবাজার জেলা পুলিশ
শনিবার বিকাল ৩টার দিকে জেলা পুলিশের সামাজিক যোগাযোগমাধ্যম ফেসবুক পেজে কক্সবাজারের পুলিশ সুপার (ভারপ্রাপ্ত) মো. রফিকুল ইসলাম এ ঘোষণা দেন
পুলিশ সুপার লেখেন— পর্যটন শহর কক্সবাজারে বিভিন্ন জেলা থেকে আগত যেসব পর্যটক বাস ধর্মঘটের কারণে নিজ গন্তব্যে ফিরতে পারছেন না, তাদের জ্ঞাতার্থে জানানো যাচ্ছে যে, বাংলাদেশ পুলিশ বাহিনীর পক্ষ থেকে কক্সবাজার জেলা পুলিশের সহায়তায় নিজস্ব পরিবহণে কোনো প্রকার ভাড়া ছাড়াই চট্টগ্রাম জেলায় পৌঁছে দেওয়া হবে
খোঁজ নিয়ে জানা যায়, কক্সবাজারের পুলিশ সুপার ঘোষণা দেওয়ার পর চট্টগ্রাম থেকে পুলিশের কয়েকটি গাড়ি কক্সবাজার পৌঁছায়
উল্লেখ্য, জ্বালানি তেলের দাম বাড়ানোর প্রতিবাদে হঠাৎ গণপরিবহণ ও দূরপাল্লার বাস চলাচল বন্ধ হওয়ায় কক্সবাজার বেড়াতে গিয়ে শুক্র ও শনিবার ফিরে যাওয়ার সিডিউল থাকা প্রায় অর্ধলাখ পর্যটক আটকা পড়েন
