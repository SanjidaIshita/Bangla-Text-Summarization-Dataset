সারা দেশ থেকে ঢাকায় আসা মানুষদের নিয়ে একটি ছবি করার চিন্তা প্রসূন রহমানের মাথায় প্রথম ঢুকিয়েছিল আসলে প্রথম আলো
ঢাকায় আসা মানুষদের নিয়ে সাত–আট বছর আগে পত্রিকাটি তাদের প্রথম পাতায় একটি প্রতিবেদন করে
সেটি পড়েই প্রসূন প্রথম জানতে পারেন, ঢাকা শহরের জনসমুদ্রে প্রতিদিন স্থায়ীভাবে যুক্ত হচ্ছেন প্রায় ১ হাজার ৭০০ নতুন মানুষ
এই প্রতিবেদনটি প্রসূন রহমানের মনে কতকগুলো প্রশ্নের জন্ম দেয়
এসব প্রশ্নই আস্তে আস্তে একটি চিত্রনাট্যের রূপ লাভ করে
২০১৪ সালে বেঙ্গল ফাউন্ডেশন নবীন‌ নির্মাতা প্রকল্পের আওতায় যে চিত্রনাট্য প্রতিযোগিতার আয়োজন করে, তাতে জমা পড়া ১৩৪টি চিত্রনাট্যের মধ্য থেকে সেরা ১০-এ জায়গা করে নেয় ঢাকা ড্রিম নামের সেই চিত্রনাট্য
