নরসিংদীর রায়পুরার প্রত্যন্ত চরাঞ্চল বাঁশগাড়ীতে আওয়ামী লীগের দুই পক্ষের মধ্যে নির্বাচনী সহিংসতায় গুলিবিদ্ধ মৃতের সংখ্যা বেড়ে তিনজন হয়েছে
আজ বৃহস্পতিবার ভোরে বাঁশগাড়ী ইউনিয়ন পরিষদ (ইউপি) নির্বাচনকে কেন্দ্র করে গোলাগুলিতে তাদের মৃত্যু হয়
নরসিংদীতে দ্বিতীয় ধাপের ইউপি নির্বাচনকে কেন্দ্র করে সহিংসতায় নয়জনের মৃত্যু হলো
নিহত তিনজন হলেন বাঁশগাড়ীর বালুয়াকান্দি গ্রামের হেকিম মিয়ার ছেলে মো. সালাউদ্দিন মিয়া (৩০), সোবহানপুর এলাকার আবদুল হকের ছেলে জাহাঙ্গীর হক (২৬) ও বটতলিকান্দী এলাকার সিরাজ মিয়ার ছেলে দুলাল মিয়া (৩০)
নিহত সালাউদ্দিন ও জাহাঙ্গীর হক আওয়ামী লীগের বিদ্রোহী প্রার্থী রাতুল হাসানের সমর্থক
আর নিহত দুলাল মিয়া আওয়ামী লীগের প্রার্থী বর্তমান চেয়ারম্যান মো. আশরাফুল হকের সমর্থক
এই বিষয়ে আওয়ামী লীগের চেয়ারম্যান প্রার্থী মো. আশরাফুল হক ও আওয়ামী লীগের বিদ্রোহী প্রার্থী রাতুল হাসানের মুঠোফোনে একাধিকবার কল দিলেও তাঁরা ধরেননি
