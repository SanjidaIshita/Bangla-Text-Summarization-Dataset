বাংলাদেশের ওয়ার্কার্স পার্টির সভাপতি ও সাংসদ রাশেদ খান মেনন বলেছেন, সাম্প্রদায়িক হামলা ও মন্দির ভাঙচুরকে কেন্দ্র করে দোষারোপের রাজনীতি ওই সব ঘটনার সঙ্গে জড়িত ষড়যন্ত্রকারীদের প্রকৃত পরিচয়কেই আড়াল করবে
করোনা প্রতিরোধে শহীদ রাসেল ব্রিগেডের কার্যক্রমের ১০০ দিন উপলক্ষে আয়োজিত ব্রিগেডের স্বেচ্ছাসেবকদের সম্মেলন অনুষ্ঠানে ভার্চ্যুয়ালি যুক্ত হয়ে প্রধান অতিথির বক্তৃতায় তিনি এসব কথা বলেন
সাংসদ রাশেদ খান মেনন বলেন, সাম্প্রদায়িক শক্তির সঙ্গে আপস করে চলার নীতি, সামাজিক যোগাযোগমাধ্যমে তাদের অবাধ প্রচার, ধর্মের অপব্যাখ্যা এবং সর্বোপরি অসাম্প্রদায়িক মূল্যবোধের অবক্ষয় দেশের মধ্যে যে সাম্প্রদায়িকতা ও সাম্প্রদায়িক মানসিকতার বিস্তার ঘটিয়েছে, তাতে কেউই দায়মুক্ত নয়
ঢাকার রাসেল ব্রিগেডই নয়, রাজশাহীতে শহীদ জামিল ব্রিগেডসহ দেশের ৪০টি জেলায় ওয়ার্কার্স পার্টির উদ্যোগে গঠিত স্বেচ্ছাসেবক ব্রিগেডগুলো বিনা মূল্যে মাস্ক বিতরণ, রোগীদের অ্যাম্বুলেন্স ও অক্সিজেন সহায়তা, টিকা গ্রহণের নিবন্ধনে সহায়তাসহ গণসচেতনতামূলক বিভিন্ন কার্যক্রম পরিচালনা করেছে
