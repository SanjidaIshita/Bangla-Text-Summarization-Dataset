জাপানের বিভিন্ন এলাকায় তুমুল বৃষ্টি হচ্ছে, ভারী বৃষ্টিপাতের কারণে ফুকোওকা, নাগাসাকি ও হিরোশিমাসহ দেশটির বেশ কিছু এলাকায় সর্বোচ্চ সতর্কতা জারি করা হয়েছে
তুমুল বৃষ্টিপাতে আকস্মিক বন্যা ও ভূমিধসের আশঙ্কায় বাড়ি ছেড়ে আশ্রয়কেন্দ্রে যেতে অনুরোধ করা হয়েছে জাপানের প্রায় ২০ লাখ মানুষকে, খবর এএফপি ও বিবিসির
নাগাসাকিতে ইতিমধ্যে ভূমিধসে দুটি বাড়ি ধ্বংস হয়ে গেছে, এতে এক নারীর মৃত্যুর খবর পাওয়া গেছে, ভূমিধসে ওই নারীর মেয়ে ও স্বামী নিখোঁজ রয়েছেন
স্থানীয় এক কর্মকর্তা বার্তা সংস্থা এএফপিকে বলেন, উদ্ধারকারী বাহিনী সতর্কতার সঙ্গে নিখোঁজ অধিবাসীদের তল্লাশি করছে
জাপানের আবহাওয়া অধিদপ্তরের কর্মকর্তা ইউশি আদাচি বৃষ্টিপাতের এই ঘটনাকে অনাকাঙ্ক্ষিত বলে মন্তব্য করেছেন
