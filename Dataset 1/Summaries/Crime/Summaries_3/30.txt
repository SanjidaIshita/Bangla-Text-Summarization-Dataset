রাজধানীর শেখ হাসিনা জাতীয় বার্ন অ্যান্ড প্লাস্টিক সার্জারি ইনস্টিটিউটের কর্মচারীর কাছে চাঁদা দাবি এবং মারধরের অভিযোগে গ্রেফতার ঢাকা বিশ্ববিদ্যালয়ের মুক্তিযোদ্ধা জিয়াউর রহমান হল শাখা ছাত্রলীগের উপ-দফতর সম্পাদক (মামলার পর বহিষ্কৃত) আকতারুল করিম রুবেলকে কারাগারে পাঠিয়েছেন আদালত
গতকাল বৃহস্পতিবার শুনানি শেষে ঢাকার মেট্রোপলিটন ম্যাজিস্ট্রেট আবু সাঈদের আদালত তার জামিন নামঞ্জুর করে কারাগারে পাঠানোর আদেশ দেন
এর আগে এক দিনের রিমান্ড শেষে আকতারুলকে আদালতে হাজির করে কারাগারে আটক রাখার আবেদন করেন মামলার তদন্ত কর্মকর্তা শাহবাগ থানার (নীলক্ষেত পুলিশ ফাঁড়ি) এসআই মোহাম্মদ রইচ হোসেন
গত ২৭ জুলাই আকতারুলের এক দিনের রিমান্ড মঞ্জুর করেন আদালত
গত ২৬ জুলাই ইনস্টিটিউটের কর্মচারী মনির হোসেনের দায়ের করা মামলায় তাকে গ্রেফতার দেখায় পুলিশ
মামলার এজাহার থেকে জানা যায়, মনির ও তার দুই সহকর্মী নাস্তা করার উদ্দেশ্যে হাসপাতাল থেকে হোটেলে যাওয়ার পথে ইনস্টিটিউটের জরুরি বিভাগের সামনে আকতারুল করিম রুবেল ও তার সহযোগীরা পথরোধ করে পাঁচ হাজার টাকা দাবি করেন
এ সময় টাকা দিতে অস্বীকৃতি জানালে তাদের ব্যাপক মারধর করা হয়
এ ঘটনায় শেখ হাসিনা জাতীয় বার্ন ও প্লাস্টিক সার্জারি ইনস্টিটিউটের কর্মচারী মনির হোসেন বাদী হয়ে শাহবাগ থানায় চাঁদাবাজি ও মারধরের অভিযোগে মামলা দায়ের করেন
