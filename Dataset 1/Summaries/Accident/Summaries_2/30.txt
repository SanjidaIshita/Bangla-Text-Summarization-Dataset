যশোরের মনিরামপুরে বাসের ধাক্কায় মোটরসাইকেলের এক আরোহী নিহত হয়েছেন
এ ঘটনায় আরও একজন আহত হয়েছেন
আজ সোমবার সকালে উপজেলার সুন্দলপুর এলাকায় দিপ্র ইটভাটার সামনের সড়কে এ ঘটনা ঘটে
এদিকে দুর্ঘটনার পর উপজেলার চিনাটোলা বাজারে বাসটি ফেলে বাসের চালক, চালকের সহকারী এবং সুপারভাইজার পালিয়ে গেছেন
খবর পেয়ে পুলিশ গিয়ে বাসটি থানায় নিয়ে আসে
নিহত সাহাবুদ্দিনের চাচা শহিদুল ইসলাম বলেন, আজ সোমবার সকালে দুই ভাই মঈনুদ্দিন ও সাহাবুদ্দিন মোটরসাইকেলে করে বাড়ি থেকে যশোর-চুকনগর আঞ্চলিক মহাসড়ক দিয়ে মনিরামপুর বাজারে যাচ্ছিলেন
এ সময় ভাঙা সড়কে বাঁক নিতে গিয়ে মামুন পরিবহনের একটি যাত্রীবাহী বাস পেছন দিক থেকে মোটরসাইকেলটিকে ধাক্কা দেয়
এতে সাহাবুদ্দিন মোটরসাইকেল থেকে মহাসড়কের ওপর ছিটকে পড়ে ঘটনাস্থলেই মারা যান
