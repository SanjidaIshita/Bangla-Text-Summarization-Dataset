নারায়ণগঞ্জের রূপগঞ্জ উপজেলার তারাবো পৌরসভার মৈকুলী এলাকায় অবস্থিত ইউনাইটেড লেদার ইন্ডাস্ট্রিজ নামের একটি কারখানায় লাগা আগুন দুই ঘণ্টার চেষ্টায় নিয়ন্ত্রণে এসেছে
আজ বুধবার বেলা আড়াইটার দিকে ঢাকা ও নারায়ণগঞ্জ ফায়ার সার্ভিসের ১৪টি ইউনিট আগুন নিয়ন্ত্রণে আনে
এ বিষয়ে ফায়ার সার্ভিসের উপপরিচালক দেবাশীষ বর্মণ প্রথম আলোকে বলেন, দুই ঘণ্টা চেষ্টা চালিয়ে আগুন নিয়ন্ত্রণে আনা হয়েছে
প্রত্যক্ষদর্শী ও পুলিশ সূত্রে জানা যায়, দুপুর সাড়ে ১২টার দিকে মৈকুলী এলাকার ইউনাইটেড লেদার কারখানায় আগুন লাগে
রূপগঞ্জ থানার উপপরিদর্শক মেহেদী হাসান খান বলেন, আগুন লাগার খবর পেয়ে ফায়ার সার্ভিসের কর্মীরা আসার আগেই তাঁরা কারখানায় এসে ভেতরে থেকে লোকজনকে বের করে দেন
ফায়ার সার্ভিস জানায়, কারখানার ভেতরে আনুমানিক ১০০ থেকে ১৫০ টন পাউডারসহ বিভিন্ন ধরনের রাসায়নিক মজুত ছিল
রাসায়নিকের কারণে আগুন নিয়ন্ত্রণে বেগ পেতে হয়েছে, তবে কারখানায় পানির লাইন ও পুকুর থাকার কারণে কম সময়ে আগুন নিয়ন্ত্রণে আনা সম্ভব হয়েছে
