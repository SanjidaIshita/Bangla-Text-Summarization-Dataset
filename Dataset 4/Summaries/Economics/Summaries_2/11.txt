জাহাজ ভাঙা শিল্পকে লাল থেকে কমলা শ্রেণিতে পরিবর্তন বিষয়ে পরিবেশ অধিদপ্তরের জারি করা আদেশ বাতিল চেয়ে একটি আইনি নোটিশ পাঠিয়েছে বাংলাদেশ পরিবেশ আইনবিদ সমিতি (বেলা)
আজ রোববার নোটিশটি পরিবেশ, বন ও জলবায়ু পরিবর্তন মন্ত্রণালয়ের সচিব, পরিবেশ অধিদপ্তরের মহাপরিচালক ও পরিচালক, শিল্প মন্ত্রণালয়, শ্রম ও কর্মসংস্থান মন্ত্রণালয় এবং বাংলাদেশ শিপব্রেকারস অ্যাসোসিয়েশনকে পাঠানো হয়েছে
বেলার নোটিশে বলা হয়েছে, জাহাজ ভাঙা শিল্প পরিবেশ ও মানুষের স্বাস্থ্যের জন্য অত্যন্ত ক্ষতিকর হওয়ায় উন্নত দেশগুলো নিজেদের দেশে জাহাজ না ভাঙার সিদ্ধান্ত নিয়েছে
কিন্তু বাংলাদেশ এই আদেশের মাধ্যমে জাহাজ ভাঙাকে অধিক দূষণকারী প্রতিষ্ঠান থেকে তুলনামূলক কম দূষণকারী প্রতিষ্ঠানে রূপান্তরের মাধ্যমে পরিবেশগত প্রভাব নিরূপণ করা থেকে অব্যাহতি দিয়েছে, যা অত্যন্ত ঝুঁকিপূর্ণ ও বিপদজ্জনক
নোটিশে বলা হয়েছে, জাহাজ ভাঙা শিল্পের অব্যাহত দূষণ নিয়ন্ত্রণ ও শ্রমিকদের নিরাপত্তা নিশ্চিত করতে উচ্চ আদালত যেসব নির্দেশনা দিয়েছেন সেগুলো মেনে চলার ক্ষেত্রে সংশ্লিষ্ট কর্তৃপক্ষ এখন পর্যন্ত সফলতা অর্জন করতে পারেনি
