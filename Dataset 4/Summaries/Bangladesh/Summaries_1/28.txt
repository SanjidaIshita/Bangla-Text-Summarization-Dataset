গোপালগঞ্জে জাতীয় বিশ্ববিদ্যালয়ের আঞ্চলিক কেন্দ্র স্থাপনের পরিকল্পনা গ্রহণ করেছে বিশ্ববিদ্যালয় কর্তৃপক্ষ
এ লক্ষ্যে ভূমি অধিগ্রহণসহ বিভিন্ন বিষয়ে পর্যবেক্ষণে গোপালগঞ্জ সরেজমিন পরিদর্শন করেন জাতীয় বিশ্ববিদ্যালয়ের উপাচার্য প্রফেসর ড. মো. মশিউর রহমান
এসময় তার সঙ্গে উপস্থিত ছিলেন বিশ্ববিদ্যালয় মঞ্জুরী কমিশনের (ইউজিসি) সদস্য প্রফেসর ড. মো. সাজ্জাদ হোসেন ও গোপালগঞ্জ বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ের (বশেমুরবিপ্রবি) উপাচার্য প্রফেসর ড. এ কিউ এম মাহবুব
গোপালগঞ্জে জাতীয় বিশ্ববিদ্যালয়ের আঞ্চলিক কেন্দ্র স্থাপনে ভূমি অধিগ্রহণ বিষয়ে জেলা প্রশাসক ইতিবাচক মনোভাব পোষণ করেন এবং সার্বিক সহযোগিতার আশ্বাস দেন
ভূমি পরিদর্শন শেষে জাতীয় বিশ্ববিদ্যালয় উপাচার্য প্রফেসর ড. মো. মশিউর রহমান ইউজিসি সদস্য ও বশেমুরবিপ্রবির উপাচার্যকে সঙ্গে নিয়ে জাতির পিতা বঙ্গবন্ধু শেখ মুজিবুর রহমানের সমাধি সৌধে পুষ্পস্তবক অর্পণ করে গভীর শ্রদ্ধা নিবেদন করেন
বঙ্গবন্ধুর সমাধিতে শ্রদ্ধা নিবেদনের পর জাতীয় বিশ্ববিদ্যালয়ের উপাচার্য মুজিববর্ষ ও স্বাধীনতার সুবর্ণজয়ন্তী উপলক্ষে বশেমুরবিপ্রবি আয়োজিত বৃক্ষরোপণ কর্মসূচিতে অংশগ্রহণ করেন
ক্যাম্পাসে মুজিববর্ষ উপলক্ষে ১০০০ এবং স্বাধীনতার সুবর্ণজয়ন্তী উপলক্ষে ৫০০ গাছ লাগানোর কর্মসূচি হাতে নেয় বিশ্ববিদ্যালয়
