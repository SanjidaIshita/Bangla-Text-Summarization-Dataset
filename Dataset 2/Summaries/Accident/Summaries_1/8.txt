ব্রাহ্মণবাড়িয়ায় নৌকাডুবির ঘটনায় সাতজনকে আসামি করে মামলা হয়েছে
এই মামলায় পাঁচজনকে গ্রেপ্তার করা হয়েছে
অন্যদিকে ঘটনার কারণ জানতে জেলা প্রশাসনের তদন্ত কমিটি কাজ শুরু করেছে
জেলার অতিরিক্ত পুলিশ সুপার সদর (সার্কেল) মোজাম্মেল হোসেন বলেন, সাত আসামির মধ্যে সরাইল উপজেলার পানিশ্বর ইউনিয়নের শোলাবাড়ির পশ্চিম কটাইল্যাপাড়ার জমির মিয়া, মো. রাসেল, খোকন মিয়া ও মো. সোলায়মান এবং বিজয়নগর উপজেলার পত্তন ইউনিয়নের মিষ্টু মিয়াকে গ্রেপ্তার করেছে পুলিশ
গতকাল শুক্রবার সন্ধ্যা ছয়টার দিকে ব্রাহ্মণবাড়িয়ার তিতাস নদে বালুবাহী নৌকার সঙ্গে যাত্রীবাহী নৌকার মুখোমুখি সংঘর্ষ হয়
যাত্রীবাহী নৌকাডুবির ঘটনায় এখন পর্যন্ত ২২ জনের লাশ উদ্ধার করেছে পুলিশ
এদিকে আজ শনিবার দুপুরে বিজয়নগর উপজেলার চম্পকনগর ঘাটে তদন্ত কমিটির প্রধান অতিরিক্ত জেলা ম্যাজিস্ট্রেট মো. রুহুল আমীন, সহকারী পুলিশ সুপার (সদর সার্কেল) মোজাম্মেল হোসেন, বিআইডব্লিউটিএর আশুগঞ্জ-ভৈরববাজার নদীবন্দরের উপপরিচালক শহীদ উল্ল্যাহকে প্রত্যক্ষদর্শী ও স্থানীয় লোকজনের সঙ্গে কথা বলতে দেখা গেছে
বিনা ময়নাতদন্তে ব্রাহ্মণবাড়িয়া জেনারেল হাসপাতাল থেকে ২০টি এবং ঘটনাস্থল থেকে ২টি লাশ স্বজনের কাছে হস্তান্তর করা হয়
