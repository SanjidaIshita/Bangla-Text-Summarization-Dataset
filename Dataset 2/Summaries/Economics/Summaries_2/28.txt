বহির্বিশ্বে বাংলাদেশের চিংড়ির ব্যাপক চাহিদা রয়েছে
অথচ এ দেশে প্রতিবছর চিংড়ি উৎপাদন কমে যাচ্ছে
এমন পরিস্থিতিতে দেশের উপকূলীয় অঞ্চলকে চিংড়ি জোন ঘোষণার দাবি জানিয়েছেন রপ্তানিকারকেরা
গতকাল বুধবার বাংলাদেশ জাতীয় মৎস্য সপ্তাহ উদ্‌যাপন কমিটি খুলনা জেলা শাখা আয়োজিত মৎস্য খাতে বর্তমান সরকারের অগ্রগতি ও সাফল্য -শীর্ষক এক সেমিনারে রপ্তানিকারকেরা এ দাবি জানান
২০১৭-১৮ অর্থবছরে ২ লাখ ৪৭ হাজার ২১৩ মেট্রিক টন ও ২০১৮-১৯ অর্থবছরে ২ লাখ ৩৯ হাজার ৮৫৫ মেট্রিক টন চিংড়ি উৎপাদিত হয়েছে
কিন্তু চিংড়ি চাষে পরিবেশের ক্ষতি হয়, জমিতে লবণাক্ততা বৃদ্ধি পায় ও চিংড়ির ঘেরে পানি তুললে বাঁধে ফাটল ধরে, এসব নানা অজুহাত তুলে প্রতিবন্ধকতা তৈরি করা হচ্ছে
এ অবস্থার নিরসনে উপকূলের সুনির্দিষ্ট এলাকাগুলোকে চিংড়ি জোন হিসেবে ঘোষণার দাবি করেন তাঁরা
দেশে চিংড়ি চাষে অবকাঠামোর উন্নয়ন করা হলে প্রতিবছর চিংড়ির উৎপাদন ২ লাখ মেট্রিক টন থেকে ১০ লাখ মেট্রিক টনে উন্নীত করা সম্ভব বলে মনে করেন বক্তারা
